# e-Library 
yosarawut.github.io

## เพื่อเป็นแหล่งการเรียนรู้ตลอดชีวิต (Lifelong Learning)

Lifelong Learning หรือ การเรียนรู้ตลอดชีวิต เป็นสิ่งที่สำคัญมากในยุคนี้ และการที่จะเป็น self-directed learners ได้นั้นคุณต้องเข้าใจกระบวนการในการเรียนรู้สิ่งใหม่อย่างแท้จริง ต้องรู้จักการตั้งเป้าหมายที่ดีในการเรียนรู้ (ในบทความนี้อธิบายถึงการตั้งเป้าหมายแบบ SMART) เข้าใจวิธีย่อยข้อมูลที่ดี ปรับการเรียนรู้ของตัวเองให้เป็น Active Learning รวมไปถึงการสร้างแรงบันดาลใจให้กับตัวเองในการเรียนรู้สิ่งใหม่ ๆ

The World Economic Forum เคยตีพิมพ์รายงานฉบับหนึ่งซึ่งระบุว่าภายใน 2-3 ปี ต่อจากนี้คนที่อยู่ในตลาดแรงงานทั้งหมด จะต้องใช้เวลา 101 วัน ในการเรียนรู้เรื่องใหม่ ๆ แต่การเรียนรู้เรื่องใหม่ ๆ ที่ว่านั้นไม่ได้หมายถึงการเรียนรู้วิชาใหม่เลยซะทั้งหมด แต่เป็นการเรียนรู้จากการทำงานไปด้วย หรือเรียนเรื่องบางอย่างเพื่อที่จะรู้แบบพอประมาณ

ซึ่งตรงกันข้ามกับการเรียนรู้เรื่องใหม่แบบจริง ๆ ที่มีกระบวนการในการเรียนรู้ที่ออกจะค่อนข้างซับซ้อน และเป็นการเรียนรู้ศาสตร์หรือวิชาใหม่เลย ถ้าเปรียบเทียบก็เหมือนกับการเรียนเพื่อสอบในมหาวิทยาลัย และในบทความนี้เราจะมาพูดถึงส่วนนี้กันครับ

เป็นที่รู้กันดีว่ามีคนจำนวนหนึ่งที่ไม่ได้เรียนอยู่ในระบบการศึกษาแบบดั้งเดิม (traditional education) แต่ก็ยังคงประสบความสำเร็จอย่างสูงในสาขาวิชาชีพของเขา ตั้งแต่ Steve Job, Bill Gates, Ellen DeGeneres, Anna Wintour, Henry Ford, John D. Rockefeller และอีกมากมายหลายคน

หลังจากเขาไปศึกษาประวัติของคนเหล่านี้ เขาก็พบว่าคนกลุ่มนี้มีสิ่งหนึ่งที่เหมือนกัน ซึ่งนั้นก็คือความเป็น self-directed learners (คนที่สามารถพาตนเองไปเรียนรู้เรื่องใหม่ ๆ ได้ด้วยตัวเอง) อย่างที่รู้กันดีว่าในทุกวันนี้ความเป็น self-directed learners นั้น มีความจำเป็นอย่างมาก เพราะระบบการศึกษาของเราแต่ก่อนก็อาจจะครอบคลุมประมาณหนึ่ง แต่ในทุกวันนี้การเรียนในระบบเพียงอย่างเดียวก็อาจจะไม่ครอบคลุมเสียแล้ว

ใบบทความของ The World Economic Forum บอกไว้ว่า **“บางทีใบปริญญาที่เราเรียนมา ทันทีที่มหาวิทยาลัยพิมพ์ใบจบการศึกษาให้กับเรา เรื่องที่เราเรียนมามันก็ล้าสมัยไปแล้ว”** ในความเป็นจริงผมคิดว่าเรื่องนี้มีส่วนจริงอยู่บ้าง แต่ก็ไม่ใช่ทั้งหมด เพราะเวลาเราเรียนรู้เรื่องใหม่ ๆ มันไม่ใช่การเรียนเรื่องใหม่ทั้งหมด แต่มันคือการเอาความรู้เก่ามาต่อยอดด้วย เพราะเหตุนี้การเรียนรู้ในระบบปัจจุบันจึงยังคงมีประโยชน์อยู่มาก **แต่ในขณะเดียวกันเราก็จะหยุดเรียนรู้ไม่ได้ แม้เราจะได้รับใบปริญญามาแล้วก็ตาม**

### กฏ 5 ชั่วโมงของ เบนจามิน แฟรงคลิน

Benjamin Franklin เป็นทั้งนักเขียน นักการเมือง นักวิทยาศาสตร์ นักลงทุน และผู้ประกอบการ ซึ่งตัวเขาเองนั้นได้เรียนหนังสือในระบบถึงแค่ 10 ขวบ แต่เขาศึกษาเรื่องต่าง ๆ ด้วยตัวเองอย่างต่อเนื่อง รวมถึงมีการวางแผนในการเรียนรู้ที่ดีด้วย

Benjamin Franklin จะใช้เวลา 1 ชั่วโมง ในวันธรรมดาเพื่อเรียนรู้เรื่องใหม่ ๆ ในหนึ่งสัปดาห์เขาจะใช้เวลาเรียนรู้เรื่องใหม่ ๆ รวมกันประมาณ 5 ชั่วโมง

เขาบอกว่าการเรียนรู้วันละ 1 ชั่วโมง 5-6 วันต่อสัปดาห์ เป็นวิธีที่ดีที่สุดในการเรียนรู้เรื่องใหม่ ๆ เพราะการเรียนรู้เรื่องใหม่วันละ 1 ชั่วโมงนั้น จะทำให้สมองของเรานั้นไม่ต้องทำงานหนักจนเกินไป เพราะอย่าลืมนะครับว่าเราทุกคนต้องทำงานประจำ มีภาระหน้าที่ต้องรับผิดชอบมากมายในชีวิตประจำวัน

การเรียนรู้สิ่งใหม่นั้นเป็นส่วนเสริมของชีวิต ถ้าการเรียนรู้สิ่งใหม่ของเรามันหนักเกินไปสมองของเราจะถอยครับ ดังนั้นการที่คุณเอาการเรียนทั้งสัปดาห์มายัดลงในวันเดียว ทีเดียวครั้งละ 5-6 ชั่วโมง บางทีมันอาจจะทำให้เราเก็บรายละเอียดได้ไม่หมด (สำหรับผมคือไม่หมดแน่ ๆ )

เพราะระบบประสาทหรือสมองของเรา มันต้องใช้เวลาในการประมวลผลข้อมูล เพราะฉะนั้นการวางแผนในการเรียนรู้ให้ย่อยออกไปในแต่ละวัน จึงทำให้สมองของเราสามารถที่จะตกผลึกเรื่องที่เราเรียนรู้ได้มากยิ่งขึ้น


Reference :
- https://missiontothemoon.co/how-we-can-become-lifelong-learning/

